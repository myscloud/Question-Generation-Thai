ในท้องฟ้ามีดาว เราไม่เห็นดาวในเวลากลางวัน เพราะแสงแรงกล้าของดวงอาทิตย์ปิดบังแสงอ่อนจางของดวงดาวไว้หมด เมื่อแหงนมองท้องฟ้าในเวลากลางคืน ถ้าท้องฟ้าแจ่มใสไม่มีเมฆ จะเห็นดวงดาวมากมายส่องแสงระยิบระยับอยู่ในท้องฟ้าอยู่ไกลแสนไกล
เราจึงรู้ว่า ในท้องฟ้า มีทั้งดวงอาทิตย์ ดวงจันทร์ และดาวต่างๆ อีกมากมายนับไม่ถ้วน
โลกมิใช่ผืนแผ่นดินแบนๆ ที่มีท้องฟ้าครอบอยู่ โลกเป็นวัตถุทรงกลมอยู่ในท้องฟ้าเช่นเดียวกับดาวอื่นๆ เมื่อเราอยู่บนโลก ท้องฟ้าก็คือ อาณาเขตรอบโลก ไกลออกไปไม่มีที่สิ้นสุด ดวงดาวที่เราเห็นส่องแสงกะพริบๆ อยู่ไกลมากเหล่านั้น คล้ายกับอยู่ประจำที่บนทรงกลมท้องฟ้า
ที่เราเห็นดาวหรือกลุ่มดาวแตกต่างกันไปตามฤดูกาลในรอบปี ก็เพราะโลกของเรามิได้อยู่นิ่ง แต่เคลื่อนที่ไปเป็นวงเกือบกลม รอบดวงอาทิตย์ แต่เราอยู่บนโลก จึงรู้สึกตรงกันข้าม คือรู้สึกเหมือนทรงกลมท้องฟ้าเป็นฝ่ายหมุนไปรอบโลก และหมุนได้หนึ่งรอบเมื่อครบหนึ่งปีเช่นกัน
