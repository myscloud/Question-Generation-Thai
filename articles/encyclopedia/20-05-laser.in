เลเซอร์เป็นแหล่งกำเนิดแสงที่มีคุณสมบัติพิเศษ ลำแสงเลเซอร์พุ่งไปได้ไกล ด้วยความเข้มแสงสูง มีสีเดียวตามชนิดของเลเซอร์ แสงเลเซอร์เกิดขึ้นจากความพร้อมเพรียงของคลื่นแสง ทำให้เป็นแสงที่ทรงพลัง ใช้งานได้กว้างขวาง ตั้งแต่การเจาะ ตัดเชื่อมวัสดุด้วยแสงเลเซอร์ ใช้ผ่าตัดทางด้านการแพทย์แทนใบมีด ใช้เป็นแหล่งกำเนิดแสง เพื่อส่งข้อมูลโทรคมนาคม เช่น ภาพ เสียง และข้อมูลคอมพิวเตอร์ผ่านเส้นใยแก้วนำแสง ใช้ในอุปกรณ์เครื่องใช้ไฟฟ้าสมัยใหม่ เช่น เป็นหัวอ่านของเครื่องเสียงชนิดคอมแพคดิสก์ เครื่องเล่นวิดีโอแบบเลเซอร์ดิสก์ และเครื่องพิมพ์แบบเลเซอร์ ฯลฯ เลเซอร์จึงมีประโยชน์ และมีใช้งานอยู่ในชีวิตประจำวันของเราแล้ว
