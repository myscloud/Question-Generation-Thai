อากาศยาน คือ ยานที่เคลื่อนที่ไปในอากาศ การเคลื่อนที่นั้นอาจอาศัยแรงลมพัดไป หรือใช้แรงดัน ของเครื่องจักรกล ชนิดใดชนิดหนึ่ง ที่ติดตั้งไว้ในอากาศยานนั้นๆ
อากาศยาน มีทั้งประเภทเบากว่าอากาศ และประเภทหนักกว่าอากาศ ได้แก่ บอลลูน หรือโพยมยาน เรือเหาะ หรืออากาศนาวา ประเภทหนักกว่าอากาศมีมากชนิด ได้แก่ เครื่องบิน เครื่องร่อน เฮลิคอปเตอร์ ว่าว ไจโรเพลน และเครื่องกระพือบิน เครื่องบินยังจำแนกออกอีก เป็นเครื่องบินบนบก หรือเครื่องบินธรรมดา เครื่องบินทะเล เครื่องบิน หรืออากาศยานสะเทินน้ำสะเทินบก
เรือแพ ล่องลอยอยู่เหนือผิวน้ำได้ เพราะเบากว่าน้ำ น้ำจึงสามารถรองรับอุ้มเรือแพไว้ได้ เรือเหาะ บอลลูน หรือลูกโป่งลอยได้ เพราะเบากว่าอากาศ บอลลูนเคลื่อนที่ไปตามกระแสลม แต่เรือเหาะเคลื่อนที่ไปตามแรงดันจากเครื่องจักรกล ที่ติดตั้งไว้ข้างลำตัว
อากาศยาน ประเภทหนักกว่าอากาศ เช่น เครื่องบิน เฮลิคอปเตอร์ ทรงตัวอยู่ในอากาศได้โดยอาศัยแรงยก จากปีกทั้งสองข้างลำตัวเครื่องบิน หรือแรงยกจากปีกหมุน หรือที่มักเรียกกันว่า "โรเตอร์" โรเตอร์เป็นใบพัดขนาดใหญ่หมุนอยู่ด้านบนของลำเฮลิคอปเตอร์
แรงยกของปีกเครื่องบิน หรือแรงยกของโรเตอร์ของเฮลิคอปเตอร์ จะมากหรือน้อย ต้องแล้วแต่ลักษณะและพื้นที่ของปีกหรือ โรเตอร์ แล้วแต่ความหนาแน่นของอากาศ และแล้วแต่ความเร็วของปีกหรือโรเตอร์นั้นด้วย เช่น ถ้าความเร็วไม่พอเมื่อใด เครื่องบิน ก็จะเสียการทรงตัวและร่วงหล่นลงมาได้
ว่าวที่เราชอบชักเล่นกันก็หนักกว่าอากาศ แต่ลอยอยู่ในอากาศได้ ก็เพราะมีกระแสลมปะทะที่ตัวว่าว ซึ่งลอยเอียงเป็นมุมกับทิศทางลม ทำให้เกิดแรงยกตัวว่าวไว้ ถ้าลมมีความเร็วไม่พอ หรือลดความเร็วลง ว่าวจะทรงตัวอยู่ไม่ได้ ก็จะตกหรือร่วงหล่นลงมา
ไจโรเพลนและเครื่องกระพือบินเป็นอากาศยานประเภทหนักกว่าอากาศที่อาศัยปีกหมุนและกระพือปีก แต่ใช้ไม่ได้ผลดีเท่าอากาศยานแบบอื่น บัดนี้เลิกใช้แล้ว
