นอกจากการจัดการศึกษาทั้ง ๔ ระดับดังกล่าว แล้ว ยังมีการจัดการศึกษาลักษณะต่างๆ ที่ควรรู้ คือ 
การฝึกหัดครู เป็นการจัดการศึกษาที่ให้หลักการฝึกฝนความสามารถ และสร้างเสริมคุณธรรมของการเป็นครู แก่ผู้ที่มีพื้นฐานทางวิชาการแล้วอย่างน้อยในระดับมัธยมศึกษา มารับการศึกษาฝึกหัดอบรมก่อนที่จะไปเป็นครู หรือมารับการศึกษาฝึกหัดอบรมในระหว่างที่เป็นครูประจำการ สถาบันฝึกหัดครู จึงเป็นสถาบันอุดมศึกษาที่ปฏิบัติงานอย่างประสานสัมพันธ์กับองค์กรต่างๆ ในชุมชน และหน่วยงานการศึกษาอื่นๆ เพื่อทำหน้าที่ผลิต หรือเตรียมครู อบรมครู และบุคลากรทางการศึกษา สร้างเสริมวิทยฐานะของครู ทำงานด้านวิจัยทางการศึกษา ให้บริการทางวิชาการแก่สังคม และทำนุบำรุงส่งเสริมศิลปวัฒนธรรม
การอาชีวศึกษา เป็นการศึกษาวิชาชีพที่มุ่งฝึกลักษณะนิสัยรักการทำงาน มีความรัก มีความรู้ความชำนาญในอาชีพที่สอดคล้องกับความถนัด และความสนใจของผู้เรียน มุ่งเน้นให้สามารถนำไปประกอบอาชีพได้ตามควรแก่วัย และความสามารถ การจัดการอาชีวศึกษาจึงมุ่งผลิตกำลังคนที่มีทักษะในระดับกึ่งฝีมือ ระดับฝีมือ และระดับผู้ชำนาญเฉพาะอย่าง ให้สอดคล้องกับความต้องการของตลาดแรงงาน รวมถึงความต้องการทางเศรษฐกิจ และสังคมของประเทศ
